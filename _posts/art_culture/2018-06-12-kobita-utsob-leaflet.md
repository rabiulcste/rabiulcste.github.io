---
title: 'কবিতা উৎসবের পত্র  &#8216;১৭ / মশাল'
author: 'Rabiul Awal'
layout: post
category:
    - 'art_culture'
tag: [literature]
---
প্রিয় সুধী,  
স্বপ্ন হন্তারক সময়ে আমাদের জীবন থমকে থমকে রুদ্ধদ্বার এক যন্ত্রণায় কাতর হয়ে উঠছে প্রতিদিন। ডানামেলে উড়তে চাইছে কারা যেন। কিন্তু বাধা পড়ছে জীবন, স্বপ্ন, কথামালা ও অনুভব। এসব নানান কাতর যন্ত্রণা আর হাহাকার মাড়িয়ে তবুও আমাদের বেঁচে থাকতে হয়। জীবনানন্দের মতন নিদারুণ আগ্রহে পৃথিবীর দিকে তাকিয়ে থাকবার ইচ্ছা জাগে অন্দরে। অথচ কণ্ঠ রুদ্ধ করে দিতে চারদিক ভয়ার্ত করে এগিয়ে আসে কালো হাত, ভয়ানক পর্দায় ঢেকে দেয়া হয় আমাদের চোখ, পৃথিবীর দিকে তাকাতে গিয়ে আমরা মুমূর্ষু যন্ত্রণায় শিউরে উঠি।

এইসব সংবেগ, যন্ত্রণা, মুমূর্ষু কাঁচদেয়াল, অন্দরের আকুতি মিলিয়ে স্বপ্ন দেখবার আশায় আমরা আবারো জেগে উঠি। গাই গান, কন্ঠে জাগে সুর, শব্দ, পোড়া ক্ষোভ, শব্দগুচ্ছ, জন্ম নেয় কবি ও কবিতা। স্বপ্ন হন্তারকের মুখে আমরা ছুড়ে দিতে চাই স্বপ্নোত্থানের শব্দমালা, দ্রোহ কিংবা প্রেম।

আমাদের নিরন্তর ভাঙাগড়ায়, ভাঙচুর সময়ে বেঁচে থাকার জন্য মরিয়া হয়ে উঠা প্রাণের বাসনা ছড়িয়ে দিতে চাই সর্বপ্রাণে। একই মঞ্চে একীভূত হোক কবি, কণ্ঠ, কবিতা ও জাগরণ।

তরুণ কবি, কবিতা পাঠক, দেশবরেণ্য আবৃত্তিশিল্পী, মশাল আবৃত্তি দল ও বিশ্ববিদ্যালয় শিক্ষার্থীদের অংশগ্রহণে আমাদের এবারের আয়োজন। থাকছে আবৃত্তি প্রতিযোগিতা, আবৃত্তি কর্মশালা, কবিতা পাঠ, কবিতা আলোচনা ও আবৃত্তি পরিবেশনা। আবৃত্তি প্রতিভার সন্ধানে ও তরুণদেরকে কবিতা পাঠে উদ্বুদ্ধ করতে সাহিত্য ও সাংস্কৃতিক সংগঠন মশাল এর উদ্যোগে আগামী ২৪ জুলাই ২০১৭ বিশ্ববিদ্যালয়ের ছাত্র শিক্ষক কেন্দ্রে আয়োজিত হতে যাচ্ছে ‘১ম অন্তঃবিশ্ববিদ্যালয় আবৃত্তি উৎসব ২০১৭ ‘।